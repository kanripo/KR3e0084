# -*- mode: mandoku-view; -*-
#+TITLE: 神農本草經疏
#+DATE: 2015-08-24 23:08:02.830326
#+PROPERTY: ID KR3e0084
#+PROPERTY: BASEEDITION WYG    
#+PROPERTY: JUAN 卷二十四
<pb:KR3e0084_WYG_024-1a>¶
欽定四庫全書¶
　神農本草經疏卷二十四¶
　　　　　　　　　　　　明　繆希雍　撰¶
　　總七種今疏其要者四種¶
　　　胡麻　　　　麻子　　　　胡麻油¶
　　　飴糖¶
胡麻味甘平無毒主傷中虚羸補五内益氣力長肌肉¶
填髓腦堅筋骨療金瘡止痛及傷寒温瘧大吐後虚熱¶
<pb:KR3e0084_WYG_024-1b>¶
羸困久服輕身不老明耳目耐饑渴延年一名巨勝¶
　疏○胡麻稟天地之冲氣得稼穡之甘味故味甘氣¶
　平無毒入足太隂兼入足厥隂少隂氣味和平不寒¶
　不熱益脾胃補肝腎之佳穀也𢎞景云八穀之中惟¶
　此為良仙家作飯餌之斷穀長生故主傷中虚羸補¶
　五内益氣力長肌肉堅筋骨填髓腦及傷寒温瘧大¶
　吐後虚熱羸困久服明耳目耐饑渴輕身不老延年¶
　也金刃傷血則瘀而作痛甘平益血潤燥故療金瘡¶
<pb:KR3e0084_WYG_024-2a>¶
　止痛也日華子主補中益氣潤養五臟補肺氣止心¶
　驚利大小腸逐風濕氣遊風頭風勞氣産後羸困李¶
　廷飛云風病人久服則步履端正語言不蹇陳士良¶
　生嚼塗小兒頭瘡煎湯浴惡瘡及婦人隂瘡皆取其¶
　甘平益血脈補虚羸入肝脾腎之功耳劉河間云麻¶
　木穀而治風又云治風先治血血活則風去胡麻入¶
　肝益血故風藥中不可闕也¶
　　主治參互¶
<pb:KR3e0084_WYG_024-2b>¶
　得何首烏茅山蒼术白茯苓菖蒲桑葉牛膝當歸續¶
　斷地黄桑上寄生治風濕痺　同甘菊花天門冬黄¶
　檗生地黄何首烏栢子仁桑葉牛膝枸杞子麥門冬¶
　作丸治似中風口眼喎斜半身不遂久服不輟有神¶
　騐　一味九蒸九曝加茅山蒼术乳蒸曬三次作丸¶
　能健脾燥濕益氣延年　枹朴子服食胡麻法用上¶
　黨胡麻三斗淘淨蒸令氣透日乾以水淘去沫再蒸¶
　如此九度去殻炒香為末白蜜或棗膏丸彈子大每¶
<pb:KR3e0084_WYG_024-3a>¶
　温酒化下一丸日三服忌毒魚狗肉生萊菔至百日¶
　能除一切痼疾一年病色光澤不饑二年白髪還黑¶
　三年齒落更生久服長生不老矣　外臺秘要解下¶
　胎毒小兒初生嚼生脂麻綿包與兒咂之其毒自下¶
　　簡便方小兒瘰癧脂麻連翹等分為末頻頻食之¶
　　經驗後方蜘蛛及一切蟲咬傷油麻研爛傅之¶
　三因方穀賊尸咽喉中毒痛癢此因誤吞穀芒㦸刺¶
　癢痛也用脂麻炒研白湯調下　甘平無毒補益為¶
<pb:KR3e0084_WYG_024-3b>¶
　用仙家服食所須故不著簡誤¶
麻子味甘平無毒主補中益氣中風汗出逐水利小便¶
破積血復血脈乳婦産後餘疾長髪可為沐藥久服肥¶
健不老神仙¶
　疏○麻子即大麻仁稟土氣以生本經味甘平無毒¶
　然其性最滑利甘能補中中得補則氣自益甘能益¶
　血血脈復則積血破乳婦産後餘疾皆除矣風併於¶
　衛則衛實而榮虚榮者血也隂也經曰隂弱者汗自¶
<pb:KR3e0084_WYG_024-4a>¶
　出麻仁益血補隂使榮衛調和風邪去而汗自止也¶
　逐水利小便者滑利下行引水氣從小便而出也好¶
　古云入手足陽明足太隂經陽明病汗多及胃熱便¶
　難三者皆燥也用之以通潤經曰脾欲緩急食甘以¶
　緩之麻仁之甘以緩脾潤燥故仲景脾約丸用之¶
　　主治參互¶
　食醫心鏡麻子仁粥治風水腹大腰臍重痛不可轉¶
　動用冬麻子半升研碎水濾取汁入粳米二合煮稀¶
<pb:KR3e0084_WYG_024-4b>¶
　粥下葱椒鹽豉空心食　仲景方麻子仁丸治脾約¶
　大便秘而小便數麻子仁二升芍藥半斤厚朴一尺¶
　大黄枳實各一斤杏仁一升熬研煉蜜丸梧子大每¶
　以漿水下十丸日三服不知再加　本事方産後秘¶
　塞許學士云産後汗多則大便必秘難於用藥惟麻¶
　子粥最穩不惟産後可服凡老人諸虚風秘皆妙用¶
　大麻子仁紫蘇子各二合洗浄研細再以水研濾取¶
　汁一盞分二次煮粥啜之　夏子益竒疾方截腸怪¶
<pb:KR3e0084_WYG_024-5a>¶
　病大腸頭出寸餘痛苦乾則自落又出名為截腸病¶
　若腸盡則不治但初覺截時用器盛脂麻油坐浸之¶
　飲大麻子汁數升即愈也¶
　　簡誤¶
　陳士良云多食損血脈滑精氣痿陽事婦人多食即¶
　發帶疾以其滑利下行走而不守也¶
胡麻油微寒利大腸胞衣不落生者摩瘡腫生秃髪(此/即)¶
(烏脂麻油也功用與白麻油相同/而力更勝入藥當以烏者為佳)¶
<pb:KR3e0084_WYG_024-5b>¶
　疏○麻油甘寒而滑利故主胞衣不下及利大腸生¶
　者氣更寒能解毒涼血故摩瘡腫生秃髪也蔵器主¶
　天行熱閟腸内熱結服一合取利為度孟詵主瘖瘂¶
　殺五黄下三焦熱毒氣通大小腸治蚘心痛傅一切¶
　惡瘡疥癬殺一切䖝日華子煎膏生肌長肉止痛消¶
　癰腫補皮裂皆取其甘寒滑利除濕潤燥涼血解毒¶
　之功也¶
　　主治叅互¶
<pb:KR3e0084_WYG_024-6a>¶
　入血餘一味熬膏鉛丹收好能傅一切瘡毒排膿止¶
　痛　諸熬膏必用真胡麻油以其涼血解毒也惟濕¶
　氣膏不用　嶺南解蠱法以清油多飲取吐效　衛¶
　生易簡方解河豚毒一時倉卒無藥以清麻油多灌¶
　取吐出毒物即效亦能解砒毒　胎産須知婦人難¶
　産因血枯濇者用清油半兩好蜜一兩同煎數十沸¶
　温服胎滑即下他藥無益以此助血為效　直指方¶
　癰疽發背初起即服此使毒氣不内攻以麻油一斤¶
<pb:KR3e0084_WYG_024-6b>¶
　銀石器内煎二十餘沸和醇醋二碗分五次一日服¶
　盡　百一選方腫毒初起麻油煎葱黑色趂熱通手¶
　旋塗自消　又方丹石毒發發熱者不得食熱物不¶
　得用火但着厚衣煖臥取清油一匙含嚥　劉禹錫¶
　傳信方蚰蜒入耳用麻油作煎餅枕臥須臾自出¶
　　簡誤¶
　麻油生者過寒多食發冷疾及脾胃虚寒作瀉者不¶
　宜食熬熱治飲食甚美但須逐日熬用不可過宿若¶
<pb:KR3e0084_WYG_024-7a>¶
　經宿則火性反復能助熱動氣也¶
飴糖味甘微温主補虚乏止渇去血¶
　疏○飴糖用麥糵或穀糵同諸米漬熬煉而成故其¶
　味甘氣温無毒入足太隂亦入手太隂經甘入脾而¶
　米麥皆養脾胃之物故主補虚乏仲景建中湯用之¶
　是也肺胃有火則發渇火上炎迫血妄行則吐血甘¶
　能緩火之標則火下降而渇自止血自去也思邈又¶
　謂其有消痰潤肺止嗽治咽痛吐血等功¶
<pb:KR3e0084_WYG_024-7b>¶
　　主治參互¶
　入建中湯治脾虚腹痛　簡便方誤吞稻芒白餳頻¶
　食效　千金方服藥過劑悶亂者飴糖食之¶
　　簡誤¶
　飴糖成於濕熱少用雖能補脾潤肺然而過用之則¶
　動火生痰凡中滿吐逆酒病牙疳咸忌之腎病尤不¶
　可服¶
　神農本草經疏卷二十四¶
